---
layout: page
title: FAQs
permalink: /faqs/
date: 2019-10-28T18:10:48+01:00
draft: false
---

Se è la prima volta che ti avvicini al mondo dei tirocini all'estero, è più che normale che tu abbia tantissimi dubbi e domande riguardo al loro funzionamento. La lista che trovi qui sotto prova a rispondere ai dubbi principali, ma se hai ancora interrogativi scrivimi una mail (la trovi sotto la sezione [Contatti](/pages/contact/)). Se ho la risposta la aggiungerò a questa lista affinché possa essere utile anche agli altri. 

<span style="color:red">**A chi chiedo una lettera di referenza?** </span>

La lettera di referenza è un documento in cui un professore presenta le competenze di uno studente e fornisce un giudizio personale sul suo lavoro passato e sul suo potenziale futuro. Nel contesto di un'application per un tirocinio all'estero, la lettera di referenza rappresenta il parere di un esterno che dovrebbe confermare quanto lo studente afferma nella lettera di motivazione e nel curriculum vitae. 

Se non hai mai avuto esperienza di ricerca in laboratorio, ti consiglio di chiedere la lettera di referenza ad un professore di un corso che ti ha affascinato in maniera particolare e in cui hai preso un bel voto. Se in classe siete in molti e non hai avuto modo di conoscere il professore in maniera personale, manda una mail al professore ricordandogli chi sei e chiedendogli un ricevimento. Al ricevimento spiegagli in cosa consiste il tirocinio per cui vuoi mandare l'application e porta anche il tuo curriculum, in modo da farti conoscere anche dal punto di vista non accademico. 

Se invece hai già avuto un'esperienza di ricerca, è meglio chiedere la lettera di referenza al tuo supervisore, in quanto ti conosce per come hai lavorato in laboratorio e può dare un giudizio sulle tue competenze pratiche. Il supervisore deve essere per lo meno un post-doc. Un consiglio è di far scrivere la lettera al supervisore e farla controfirmare dal professore a capo del laboratorio. 

Ai primi anni di università è normale essere intimoriti dall'idea di chiedere un "favore" ad un professore. Tuttavia non ti preoccupare, i professori sono estremamente abituati a scrivere lettere di referenza per i loro studenti! 


<span style="color:red">**Come si scrive una lettera di motivazione?**</span>

Premesso che non esiste una formula magica per scrivere una lettera di motivazione, solitamente una lettera efficace contiene (per lo meno) tre parti: 

 * <span style="color:green">**Presentazione del background accademico**</span>: Nel paragrafo introduttivo è buona norma presentarsi come studenti all'anno X della facoltà Y e descrivere il tuo percorso accademico, sottolineando i tuoi successi (ottimi voti, premi per olimpiadi scientifiche di qualunque tipo etc...). Se hai esperienze di ricerca precedenti è assolutamente consigliato scriverle, così come se hai già familiarità con alcune tecniche di laboratorio. 

 * <span style="color:green">**Descrizione degli interessi scientifici**</span>: Prova a rispondere alla domanda: *Qual è l'ambito scientifico che più ti interessa e da cosa deriva questa tua fascinazione per quell'ambito?*. Sii originale e non avere paura di raccontare una storia interessante su come hai scoperto il tuo amore sconfinato per le colonie di formiche nel deserto. Se hai scelto un particolare programma a cui mandare la tua application è probabile che l'università in questione sia particolarmente forte nell'ambito scientifico di tuo interesse: prova a fare collegamenti tra le tue passioni e quello che potrebbe offrirti un'esperienza di ricerca nell'università scelta. 

 * <span style="color:green">**Motivazione per partecipare al programma selezionato**</span>: Qui l'obiettivo è duplice: da un lato devi convincere chi seleziona gli studenti che tu sei davvero motivato a partecipare al programma di tirocinio per cui stai facendo application; dall'altro devi persuaderli che sei proprio lo studente giusto per il programma. *Come mai dovrebbero prendere proprio me?*, *Cosa posso offrire al programma?* sono alcune delle domande a cui dovresti provare a rispondere in questa sezione. 

 La lettera di motivazione è un documento estremamente personale, e quelle sopracitate sono solo delle linee guida. Più la lettera è specifica per il programma a cui si sta facendo domanda meglio è. Se fai domanda per dieci programmi di tirocinio è bene differenziare le lettere di motivazione per essere il più specifico possibile. 